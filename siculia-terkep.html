---
title: Linear
layout: default
---
<link rel="stylesheet" href="/assets/css/style-siculia.css" />
<!-- Main -->
	<div id="main">
		<div id="content" class="container">
			<section>
				<header>
					<h2>Székelyföld térkép</h2>
					<span class="byline">A mi külön Tündérországunk</span>
				</header>
			    <p align="jusify">Egyebütt csak mese tündérország, gyermekek számára gondolták ki s népesítik be az ő ízlésük szerint, nálunk színvalóság. Én magam is jártam benne. Székelyországnak nevezzük. Ami szépet, ragyogót el tudunk képzelni, azt mind oda helyezzük. Azért van aztán bebútorozva csodálatos dolgokkal. A férfiak óriások, egy-egy hős mindenik, az asszonyaik regékbe való szépségek. Aranyhajuk egész bokáig ér le, még tán csillag is van homlokukon. Rózsaszín sugarakkal önti be a lealkonyodó nap az ódon várakat, melyek alatt átöltöztetett királyfiak mennek, mendegélnek. Az Olt vizében nimfák fürdenek, éjjelente az erdőségekből izgató zúgás kél. Mintha az elmúlt századok dikurálnának ki onnan az emberekkel.
					Minden magyar ember lelkesül a székelyekért. Ők nekünk a kedvenceink s oly nagyokká nőnek meg a fantáziánk alatt, hogy aki aztán elmegy közéjük, soha nincs velök megelégedve. Hát csak ennyi! – kiált fel majd mindenki lehangolva. – Hiszen csak olyan itt minden mint minálunk. Pedig nem olyan. Más a föld, kétszer akkora erővel kell megművelni és mégiscsak félannyi termést hoz mint  a miénk. Más a napvilág, egy jó fél órával előbb kell fel, de előbb is pihen le. Mások a fogalmak is. Aki itt gazdag ember, nagyúr, arról nálunk azt mondanák: “van valamicskéje”, aki pedig szegény ember itt, az “nagyságos úr” lenne közöttünk, mert az annyit dolgozik élete fenntartásáért, hogy itt palotákat építhetne ekkora szorgalom és ügyesség mellett.
					Eddig csak egyen csodálkozunk, hogy ott a “nagyságos” titulus több, mint a “méltóságos”. Pedig ilyenformán van ott összekeverve minden.
					Valóságos magyar Gascogne az. Rajokat bocsájt ki a világba, fiai szétözönlenek szerencsét csinálni és csinálnak is, mert szívósság, szorgalom van bennök. Az otthoni föld nem bír eltartani annyi székelyt, ahány van. Otthon a székely nem boldogulhat és mégiscsak otthon boldog az ő kis falujában, tiszta házikójában, hol szelíd eperfa borul lobjával a kopjás kapura… s megszólal a harang estenden fent a dombon, a fallal kerített templom tornyában.
					Minden templom egy-egy erősség. Ott még az isten is várakban lakott. Régi vitézségük száz emléke áll. Minden dűlő, mezsgye egy-egy csatának helyszíne. Az ekevas alól annyi kardpenge fordul ki, ahány emberi csontdarab.  A hősök klasszikus földjén vagyunk.
					De az itthon elképzelt tündérmesékből csak annyi igaz, hogy a legbőszebb sárkány, s vihar kikereste magának a legvitézebb népet, ahol a székhelyét felüsse. Itt lakik Háromszéken a hatalmas, erős “Nemere” a szelek királya. De én nem találkoztam vele.
					Egy kicsit messze esik a székelység az ország szívétől, kivált mióta a főispánoknak nem kell járniuk többé a főrendiházba szavazni, mert azóta megszüntették a gyorsvonatokat. Huszonnégy óráig megy az ember Brassóig. [...]
					[...] De ne időzzünk hosszasan az utazásnál. A vidék úgyis szürke most s nem köti le az utas figyelmét. Legyünk egyszerre Háromszéken a székelyek között. Íme végre látom őket. Többnyire zömök, tagbaszakadt emberek, értelmes arccal, nyájas vonásokkal s inkább szelídség van a szemekben, mint villámok. Igazán ezek volnának a marcona hősök ivadékai? Igazán bizony. Mert furfang van ám ezekben a hosszúkás tatáros fejekben s az a vastag nyakuk ugyancsak hajthatatlan némelykor.
						A székelynek még a jó sem kell, ha ráerőszakolják. És a rosszat is elfogadja, ha jól bánnak vele. Egy tudós emberünk elbeszélte, hogy a granicsár korszakban botütéssel kellett őket rákényszeríteni, hogy krumplit ültessenek. S még is nagyon nehezen ment. Pedig a krumpli most a főterményük.
						A székely büszkeség most is olyan, mint valaha, csak ki kell tudni ütni a szikráját.
						Egy összejövetelükön vettem részt egy alkalommal, ahol sok mindenféle panasz merült fel. Elmondták, hogy a kormány mostoha irántuk. Több előnyben részesülnek még a nemzetiségek is. Ők a magyarság bástyája s mégis az ellenséget erősítik a magyar kormányok.
						- Iskolát kellene kérnünk – mondá az egyik szónok.
						- Vasútra volna szükségünk – hangoztatta egy másik.
						- Az iparunkat kellene emelniök, mert elpusztulunk másképp.
						Az ingerültség nőttön nőtt s gomba módra születtek kalandosabbnál kalandosabb kívánságok, amellyel kiállnak a kormány elé, míg végre fölállt az egyik, aki a legtekintélyesebb volt közöttük, s odavetette önérzettel:
						- A székely soha nem kunyorál.
						Egyszerre mint egy varázsütésre, kevély lett minden székely, nem volt ezeknek e perctől kezdve semmi kívánnivalójuk, oly megelégedettekké váltak, mintha megannyi király ülne körbe a hosszú asztaloknál. S ha most odahozta volna Trefort az iskolát, Kemény a vasutat, még tán rá is kiáltottak volna: “Nem kell, vigye az úr valami szegényebb vidékre.” Pedig bizony elég szegény vidék az. Két szóval lehet elmondani a bajukat: kevés a földjük. Azelőtt elég volt, mert a székelyek voltak kevesebben, pusztították őket a folytonos háborúzások.
						Nemes faj, harcra termett. Mert a háború nem ártott nekik semmit, de a béke megöli őket.
						Pedig jól értenek a béke fegyvereihez is: a földet kitűnően művelik, szorgalmasak, szívósak, az iparűzésben is elől vannak. Úgy kezelik a fűrészt, kalapácsot és fúrót, minta  kardot. Csak éppen egy fogást veszettek el a békében.
						Mikor nem volt fegyverük vagy puskaporuk hajdanta, hát elvették az ellenségét. Most, hogy immár földjük sincs elég, szintén az ellenségét kellene elvenni, de már ezt nem tudják. Nincs meg bennük a terjeszkedési erő, mint ahogy egyáltalán nincs meg a magyar fajban. Kivándorolnak évről évre a saját szülőföldjükről Moldvába, Oláhországba. [...]
						[...] A székelyek sok rossz napot értek, de jót sohasem. Magyarország és Erdély minden vidékének volt olyan időszaka, midőn a nemzet jó- és balszerencséjének hullámzásai szerint felüdülhetett kissé: a székelységnek nem volt; mire a nap sugarai odáig eshettek volna, azalatt a nap rendesen lehanyatlott. Közel két évtizede van már magyar kézben a kormányrúd, de annak Székelyföldön még mindig csak az árnyéka látszik.
						Gyakorta szokták mondani a magyarországiak, hogy a székelynek két esze van. Sokszor a jobbik eszükkel gondolnak valamit, de a rosszabbikkal hajtják végre. Én úgy találom, hogy nekünk magyarországiaknak (megj:. mondja ezt egy palóc!) van két eszünk velük szemben. Az egyik eszünkkel magasztaljuk, nagyra becsüljük, nemzetünk virágának tartjuk őket. A másik eszünkkel pedig el hagyjuk őket pusztulni.
						A székely népre mint már előbb is említettem, sokat ráaggat a szeretet és a harci regéken meghízott fantázia olyat, amit ott nem lehet megtalálni. Ők magok nem Antoniusok, a székely asszonyok se Tündér Ilonák. Különösen nem azok a Háromszéken. (Mert a marosszékieket dicsérik.) Hanem az asszonyaikban van bizonyos szelíd kellem, ami a magyar faj nélkülöz. Már a kifejezési módjuk finomabb, lendületesebb és poétikusabb a miénknél. (megj:. mondja ezt egy palóc!) Hangjuk sajátosan ömlik el, hajlékony és lágy, szívbe lopózó. Többnyire barnák a fehérnépek és szikárak. Korán vénülnek, de nem csoda. Sok kötelesség vár rájuk. A székely asszony nemcsak a gyermeket neveli, nemcsak főz az urának, hanem azonfelül segítőtársa a mezei munkában is. És ez mind csak a fele annak, ami az asszony-ember osztályrésze. Neki kell tisztán tartani a házat, mely két szobából áll (egyik a lakószoba, másik a vendéglátó, a búbos kandallóval, pelikánmadaras korsókkal és tányérokkal az üres almáriomban), s neki kell ellátni szőttel-fonttal a háztartást, sőt még eladóba is jusson belőle. Ez a hímes szőtt-font méltán lehet a székely asszonyok büszkesége. Úgy ki tudják csinosítani, lakályossá tenni vele egyszerű otthonukat, hogy csupa gyönyörűség. Aztán hogy tudnak főzni! A székely konyhának nincs világon párja. Hanem hát ezt nehéz leírni. Enni kell egyszer  a botra tekert kalácsból s az ember legott kezdi még jobban meg nem érteni: hogy vándorolhat ki a székely?
						Ily viszonyok között, ahol a nő annyit dolgozik, nem csoda, ha gyorsan hervad. Székelyországban csak hajadonok vannak és öreg asszonyok. Menyecske nincs, de ha van is, az ott nem jót jelent. Ami a férfinépet illeti, a földje megművelésén kívül annak is mindnek van még valami mellékfoglalkozása. Az a naivitás és góbé furfang, amelynek hírébe keveredtek, egy kicsit nagyítva van. Értelmes, komoly és nyíltszívű a székely. Ami ravaszság és furfang van benne, az meglehetősen ártatlan és szeretetre méltó. Egy-egy humorista valamennyi.
						Régi vitézségük, hadi szervezkedésük kőnél is maradandóbban van megörökítve egy röpke mondatban, mely nyilván a fölkelések idején támadt s melyet minden nyilvános akciójukban még ma is hangoztatnak: “ha megyünk, mind megyünk” (Ilyen jelszó alatt igazán könnyű volt győzni. Szeretném vázolni az ő kis hazájuk szépségét, hogy úgy mondjam: édességét s amellett leírni, milyen végtelenül szűk az. Mekkora kis világ!
						Noha csak otthon lehet boldog a székely, otthon sohasem viheti sokra. Hiába mosolygott reá a természet, hiába áldotta meg tehetséggel, kitűnő tulajdonokkal, nem viheti velök sokkal többre, mint a többiek. Vagyont nem szerezhet, mert nincs kitől. Minden székely vérig ragaszkodik a maga ősi rögeihez s a fölbírtok sehol a világon nem mozdul oly lassan mint itt. Szerencsét házasság útján nem csinálhat, mert a vagyon úgyszólván egyenlően van felosztva, mindenkinek kevese van. Ott nincs jó parti. Fortuna szekere az ő országukat nem járja (pedig ugyancsak pompás országútjaik vannak), amilyen sorsban születik valaki, megmarad olyanban. S mindezekből az folyik, hogy nagy hivatalokat is csak ritkán vihet a székely, mert azokra rá kell fizetni, s ha a léha csillogás és az ő vagyonának megtartása között kell választania, az utóbbihoz ragaszkodik. Innen van az, hogy a székely kerületeket idegenek lepik el a követválasztások idején és nem onnan, mintha a székelyek közül nem akadna elég parlamentbe való férfi. Tudják ők azt jól, hogy a mandátumnak nagy szája van és nagy gyomra. Gyorsan nyeli el az ősi barázdákat. [...]
						[...] Megnéztem, amikor mulattak. Komolyan viselkednek az asztalnál, nem zajongnak, kedélyük megolvad kissé, de sohasem csapong. Olyan méltóságteljesen ülnek ott, mintha a közügyekről tanácsoznának. Aminthogy teszik is, mert hallottam őket szónokolni a poharak közt. Csak úgy dől a toszat. Minduntalan feláll valaki és így szól a “szállok az Úrnak” helyett: “Uraim töltsünk poharat!” Ez az exordium, a lélegzetvétel. A pohártöltés alatt elcsendesül a zaj s a szónok elkezdheti mondókáját. Egyszerűen beszélnek, minden pátosz nékül, az ornamentikát kerülve, mintha csak diskurálnának. A mi magyarországi lakomáinkon meg sok a sallang és sok a komikus fellengős toaszt. A székelyek ízlése tisztultabb, nemesebb. Ezek a toasztok csupa komoly polémiák, rendesen valamely megpendített közkérdés felett, s úgyszólván e toasztokon át szűrődik le a közvélemény. Ahol három ember van, ott már toasztok vannak s éppen olyan verve-vel és vehemenciával elmondva, mintha hatezer ember hallgatná. [...]
						[...] Olyan nép a székely, hogy akkor is érdemes volna őket megszeretni, ha egy szót sem tudnának magyarul. Hát még így. mikor egy szót sem tudnak másképp. Mikszáth Kálmán – Székelyek között – A mi külön Tündérországunk (1886) </p>
					</span>
			</section>
		</div>
	</div>
{% gist siculia/c4ef6f437ea00150e86d %}

<!-- /Main -->
